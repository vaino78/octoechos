%[Въ суббw'ту на вели'цjьй вече'рни%],

на Гд\си воззва'хъ, поста'вимъ стiхw'въ _i~: и= пое'мъ 
стiхи^ры воскр\сны, гла'съ з~. Творе'нiе i=wа'нна 
дамаски'на.

Стi'хъ: И=зведи` и=з\ъ темни'цы ду'шу мою`, 
и=сповjь'датися и='мени твоему`.

Прiиди'те, возра'дуемся гд\севи, сокруши'вшему сме'рти 
держа'ву, и= просвjьти'вшему человjь'ческiй ро'дъ, со 
безпло'тными зову'ще: содjь'телю и= сп~се на'шъ, сла'ва 
тебjь`.

Стi'хъ: Мене` жду'тъ прв\дницы, до'ндеже возда'си 
мнjь`.

Кр\стъ претерпjь'лъ _е=си` сп~се, и= погребе'нiе на'съ 
ра'ди, сме'ртiю же jа='кw бг~ъ сме'рть о_у=мертви'лъ 
_е=си`. тjь'мже покланя'емся тридне'вному воскр\снiю 
твоему`: гд\си, сла'ва тебjь`.

Стi'хъ: И=з\ъ глубины` воззва'хъ къ тебjь` гд\си, 
гд\си, о_у=слы'ши гла'съ мо'й.

А=п\сли ви'дjьвше воскр\снiе содjь'теля, чудя'хуся, 
пою'ще хвалу` а='гг~льскую: сiя` сла'ва _е='сть 
цр~ко'вная, сiе` бога'тство цр\ствiя: пострада'вый на'съ 
ра'ди, гд\си, сла'ва тебjь`.

И='ны стiхи^ры а=натw'лiевы, гла'съ то'йже.

Стi'хъ: Да бу'дутъ о_у='ши твои` вне'млющjь гла'су 
моле'нiя моегw`.

А='ще и= jа='тъ бы'лъ _е=си` хр\сте`, w\т 
беззако'нныхъ муже'й: но ты' ми _е=си` бг~ъ, и= не 
постыжду'ся: бiе'нъ бы'лъ _е=си` по плеще'ма, не 
w\тмета'юся: на кр\стjь` пригвожде'нъ бы'лъ _е=си`, и= не 
таю`: воста'нiемъ твои'мъ хвалю'ся: сме'рть бо твоя` 
живо'тъ мо'й, всеси'льне и= чл~вjьколю'бче гд\си, сла'ва 
тебjь`.

Стi'хъ: А='ще беззакw'нiя на'зриши гд\си, гд\си, кто` 
постои'тъ; jа='кw о_у= тебе` w=чище'нiе _е='сть.

Дв~дское пр\оро'чество и=сполня'я хр\сто'съ, 
вели'чествiе въ сiw'нjь свое` о_у=ч~нкw'мъ w\ткры'лъ 
_е='сть, хвали'ма показу'я себе`, и= сла'вима при'снw, со 
_о=ц~е'мъ же и= дх~омъ ст~ы'мъ: пе'рвjье о_у='бw 
безпло'тна, jа='кw сло'ва, послjьди' же на'съ ра'ди 
воплоще'на, и= о_у=мерщвле'на jа='кw чл~вjь'ка, и= 
воскр~сша со вла'стiю, jа='кw чл~вjьколю'бца.

Стi'хъ: И='мене ра'ди твоегw` потерпjь'хъ тя` гд\си, 
потерпjь` душа` моя` въ сло'во твое`, о_у=пова` душа` 
моя` на гд\са.

Соше'лъ _е=си` во а='дъ хр\сте`, jа='коже восхотjь'лъ 
_е=си`: и=спрове'рглъ _е=си` сме'рть, jа='кw бг~ъ и= 
вл\дка: и= воскр\слъ _е=си` тридне'венъ, совоскр~си'въ 
а=да'ма w\т а='довыхъ о_у='зъ и= тлjь'нiя, зову'ща и= 
глаго'люща: сла'ва воскр\снiю твоему` _е=ди'не 
чл~вjьколю'бче.

Стi'хъ: W\т стра'жи о_у='треннiя до но'щи, w\т стра'жи 
о_у='треннiя, да о_у=пова'етъ i=и~ль на гд\са.

Во гро'бjь положе'нъ бы'лъ _е=си` jа='кw спя` гд\си: 
и= воскр~слъ _е=си` тридне'венъ, jа='кw си'ленъ въ 
крjь'пости, совоскр~си'въ а=да'ма w\т тли` сме'ртныя, 
jа='кw всеси'ленъ.

И='ны стiхи^ры бц\дjь, па'vла а=морре'йскагw, гла'съ 
в~.

Подо'бенъ: _Е=гда` w\т дре'ва:

Стi'хъ: Jа='кw о_у= гд\са мл\сть, и= мно'гое о_у= 
негw` и=збавле'нiе, и= то'й и=зба'витъ i=и~ля w\т всjь'хъ 
беззако'нiй _е=гw`.

Ты` _е=си` а='гг~лwвъ ра'дость, ты` _е=си` 
человjь'кwвъ сла'ва, ты` вjь'рныхъ наде'жда, вл\дчце 
всепjь'тая, предста'тельница на'ша: и= къ тебjь` 
прибjьга'емъ во вся'кой ну'жди, jа='кw да мольба'ми 
твои'ми, w\т стрjь'лъ вра'жiихъ па'губы душетлjь'нныя. и= 
вся'кихъ скорбе'й и=зба'вимся вси` воспjьва'ющiи тя` 
бг~оневjь'стная.

Стi'хъ: Хвали'те гд\са вси` jа=зы'цы, похвали'те 
_е=го` вси` лю'дiе.

Ты' ми бц\де, о_у=пова'нiе, ты' ми предста'тельница и= 
стjьна` и= прибjь'жище, вл\дчце препjь'тая, jа='же бг~а 
пло'тiю неискусому'жнw ро'ждши мi'ру сп~си'теля: ты` 
мольба'ми твои'ми w\т w=держа'щихъ на'съ и=зба'ви 
и=скуше'нiй, и= бjь'дъ и= w=бстоя'нiй, _е=ди'на 
хр\стiа'нъ прибjь'жище.

Стi'хъ: Jа='кw о_у=тверди'ся мл\сть _е=гw` на на'съ, 
и= и='стина гд\сня пребыва'етъ во вjь'къ.

О_у=кроти` пло'ти моея` стремл_е'нiя, о_у=гаси` 
пла'мень страсте'й мои'хъ, w\тими` w\т мене` бц\де, зно'й 
лука'вый жела'нiя моегw`, и= непрекло'нный мо'й _о=бы'чай 
возврати` дв~о, w\т вся'кагw бjьсо'вскагw стремле'нiя: 
jа='кw да въ тишинjь` се'рдца, и= въ безстра'стiи души` 
моея`, пjьсносло'влю тя` всепjь'тую.

Сла'ва, и= ны'нjь, бг~оро'диченъ: Мт~и о_у='бw 
позна'лася _е=си`, па'че _е=стества`, бц\де, пребыла' же 
_е=си` дв~а, па'че сло'ва и= ра'зума: и= чудесе` рж\ства` 
твоегw` сказа'ти я=зы'къ не мо'жетъ. пресла'вну бо су'щу 
зача'тiю ч\стая, непости'женъ _е='сть w='бразъ рожде'нiя: 
и=дjь'же бо хо'щетъ бг~ъ, побjьжда'ется _е=стества` 
чи'нъ. тjь'мже тя` вси`, мт~рь бж~iю вjь'дуще, мо'лимъ ти 
ся прилjь'жнw, моли` сп~сти'ся душа'мъ на'шымъ.

Та'же, Свjь'те ти'хiй: Прокi'менъ дне`: Гд\сь 
воцр~и'ся: И= про'чее по _о=бы'чаю.

На стiхо'внjь стiхи^ры воскр\сны, гла'съ з~:

Воскр\слъ _е=си` и=з\ъ гро'ба сп~се мi'ра, и= 
совоздви'глъ _е=си` человjь'ки съ пло'тiю твое'ю: гд\си 
сла'ва тебjь`.

И='ны стiхи^ры по а=лфави'ту.

Стi'хъ: Гд\сь воцр~и'ся, въ лjь'поту w=блече'ся.

Воскр\сшему и=з\ъ ме'ртвыхъ, и= просвjьти'вшему вся^, 
прiиди'те поклони'мся: w\т а='дова бо мучи'тельства на'съ 
свободи'лъ _е='сть, свои'мъ тридне'внымъ воскр\снiемъ 
живо'тъ на'мъ дарова'вый, и= ве'лiю мл\сть.

Стi'хъ: И='бо о_у=тверди` вселе'нную, jа='же не 
подви'жится.

Во а='дъ соше'дъ хр\сте`, сме'рть плjьни'лъ _е=си`, и= 
тридне'венъ воскр~съ, на'съ совоскр~си'лъ _е=си`, 
сла'вящихъ твое` всеси'льное воста'нiе, гд\си 
чл~вjьколю'бче.

Стi'хъ: До'му твоему` подоба'етъ ст~ы'ня гд\си, въ 
долготу` днi'й.

Стра'шенъ jа=ви'лся _е=си` гд\си, во гро'бjь лежя` 
jа='кw спя`: воскре'съ же тридне'венъ jа='кw си'ленъ, 
а=да'ма совоскр~си'лъ _е=си` зову'ща: сла'ва воскр\снiю 
твоему`, _е=ди'не чл~вjьколю'бче.

Сла'ва, и= ны'нjь, бг~оро'диченъ: Под\ъ кро'въ тво'й 
вл\дчце, вси` земноро'днiи прибjьга'юще, вопiе'мъ ти`: 
бц\де о_у=пова'нiе на'ше, и=зба'ви ны` w\т безмjь'рныхъ 
прегрjьше'нiй, и= сп~си` ду'шы на'шя.

Та'же, Ны'нjь w\тпуща'еши: Трист~о'е, и= по _О='ч~е 
на'шъ:

Глаго'лемъ тропа'рь воскр\снъ, гла'съ з~:

Разруши'лъ _е=си` кр\сто'мъ твои'мъ сме'рть, 
w\тве'рзлъ _е=си` разбо'йнику ра'й: мv"роно'сицамъ пла'чь 
преложи'лъ _е=си`, и= а=п\слwмъ проповjь'дати повелjь'лъ 
_е=си`: jа='кw воскр\слъ _е=си` хр\сте` бж~е, да'руяй 
мi'рови ве'лiю мл\сть.

Сла'ва, и= ны'нjь, бг~оро'диченъ: Jа='кw на'шегw 
воскр\снiя сокро'вище, на тя` надjь'ющыяся всепjь'тая, 
w\т ро'ва и= глубины` прегрjьше'нiй возведи`: ты' бо 
пови^нныя грjьху` сп~сла` _е=си`, ро'ждши сп~се'нiе 
на'ше: jа='же пре'жде рж\ства` дв~а, и= въ рж\ствjь` 
дв~а, и= по рж\ствjь` па'ки пребыва'еши дв~а.

Та'же и= w\тпу'стъ.
